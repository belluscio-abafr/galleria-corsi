---
titolo: Remix
studente: Greta Terradura 
relatore: Prof. Riccardo Bernardi
correlatore: Prof. Giovanni Verga 
corso: Media Art
anno_accademico: "2024/2025"
copertina: IMG_20251030_182555.jpg
descrizione: Il progetto esamina la ripetizione e la fusione degli elementi, in particolare prendendo ad esempio le fiabe, dalla narrazione scritta a quella visiva.
tipologie:
  - (progetti reali)
  - installazione
  - performance
  - videoarte
temi:
  - fiabe 
  - animazione
  - suono
---


L'opera nasce da una riflessione sui prodotti visivi che quotidianamente consumiamo e sulla ripetitività delle loro strutture narrative. Ogni storia segue uno schema ricorrente: un equilibrio iniziale viene infranto, l'eroe intraprende un viaggio e infine ristabilisce l'armonia perduta.

Il progetto mira a restituire, in senso metaforico e fisico, la sensazione di “schiacciamento” generata dal continuo remix di contenuti che, pur apparendo diversi, risultano sostanzialmente uguali. Nasce così il desiderio di indagare la ripetizione e la fusione degli elementi narrativi, prendendo come riferimento le fiabe, dalla loro forma scritta a quella visiva.

Dopo una ricerca sulle similitudini tra le fiabe, i loro punti essenziali sono stati estratti e ricreati. Con l'aiuto dell'intelligenza artificiale, in particolare tramite TouchDesigner e il nodo Stream Diffusion, sono stati realizzati gli sfondi in movimento, successivamente utilizzati per comporre l'installazione.

L'opera si presenta come un'installazione interattiva: lo spettatore è invitato a entrare in uno spazio raccolto, delimitato da tende, dove i video vengono riprodotti in modo casuale. La struttura in legno, volutamente stretta e chiusa, amplifica la sensazione di oppressione. Un monitor, posto sopra la testa dell'osservatore, accentua l'idea di schiacciamento, mentre due woofer — uno sotto i piedi e uno sopra la testa — rinforzano la verticalità dell'esperienza sonora.

Salendo un gradino per accedere all'interno, lo spettatore è portato a guardare verso l'alto, mantenendo una posizione scomoda per il tempo che desidera. I video, proiettati in loop casuale, rappresentano le scene più iconiche delle fiabe — dal lancio della maledizione al bacio del lieto fine — che invitano a riconoscere e riflettere sulla ripetizione dei racconti visivi contemporanei.


![Video con sfondo IA differente](IMG_20251030_182627.jpg)
*Per ogni tipologia di video è presente più di uno sfondo.*

![Struttura dell'installazione](_DSC0365.JPG)
 *La struttura dell'installazione.*

![audio](5.jpg)
*Per gli audio sono state create più versioni di una stessa traccia, con l'aiuto di Reaper.*
